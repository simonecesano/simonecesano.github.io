Anno trecentesimo sexagesimo quinto ab urbe condita, dignitates
mutatae sunt et pro duobus consulibus facti tribuni militares consulari
potestate. Hinc iam coepit Romana res crescere. Nam Camillus eo anno
Volscorum civitatem quae per septuaginta annos bellum gesserat vicit
et Aequorum urbem et Sutrinorum atque omnibus deletis earundem
exercitibus tres simul triumphos egit.
Verum dignitas tribunorum militarium non diu perseveravit. Nam
post aliquantum nullos placuit fieri et quadriennium in urbe ita
fluxit, ut potestates ibi maiores non essent. Resumpserunt tamen
tribuni militares consulari potestate iterum dignitatem et triennium
perseveraverunt; rursus consules facti sunt.
