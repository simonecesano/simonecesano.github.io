Agriculturae non student, maiorque pars eorum victus in lacte, caseo,
carne consistit. Neque quisquam agri modum certum aut fines habet
proprios, sed magistratus ac principes in annos singulos gentibus
cognationibusque hominum, quique una colerunt, quantum et quo loco
visum est agri, attribuunt atque anno post alio transire cogunt.

Eius
rei multas afferunt causas: ne assidua consuetudine capti studium
belli gerendi agricultura commutent; ne latos fines parare studeant
potentioresque humiliores possessionibus expellant; ne accuratius
ad frigora atque aestus vitandos aedi√ºcent; ne qua oriatur pecuniae
cupiditas, qua ex re factiones dissensionesque nascuntur; ut animi
aequitate plebem contineant, cum suas quisque opes cum potentissimis
aequari videat.

