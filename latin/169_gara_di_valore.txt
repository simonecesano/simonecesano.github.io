Cum Hannibal Capuam, in qua Romanus exercitus erat, obsideret,
Vibius Accaus Paelignae cohortis praefectus vexillum trans Punicum
vallum proiecit, se ipsum suosque conmilitones, si signo hostes potiti
essent, execratus, et ad id petendum subsequente cohorte primus
impetum fecit. Quod ut Valerius Flaccus tribunus tertiae legionis
aspexit, conversus ad suos: «Spectatores» inquit, «ut video, alienae
virtutis huc venimus, sed absit istud dedecus a sanguine nostro, ut
Romani gloria cedere Latinis velimus. Ego certe aut speciosam optans
mortern aut felicem audaciae exitum vel solus procurrere paratus sum».
His auditis Pedanius centurio conuulsum signum dextra retinens: «Iam
hoc» inquit «intra hostile vallum mecum erit: proinde sequantur qui id
capi nolunt», et cum eo in castra Poenorum inrupit totamque secum
traxit legionem. Ita trium hominum fortis temeritas Hannibalem,
paulo ante spe sua Capuae potitorem, ne castrorum quidem suorum
potentem esse passa est.
