Hoc loci Leonidas nobilis Spartanus occurrit, cuius proposito, opere,
exitu nihil fortius: nam cum CCC civibus apud Thermopylas toti Asiae
obiectus gravem illum et mari et terrae Xerxen, nec hominibus tantum
terribilem, sed Neptuno quoque conpedes et caelo tenebras minitantem,
pertinacia virtutis ad ultimam desperationem redegit. Ceterum perfidia
et scelere incolarum eius regionis loci opportunitate, qua plurimum
adiuvabatur, spoliatus occidere dimicans quam adsignatam sibi a
patria stationem deserere maluit adeoque alacri animo suos ad id
proelium, quo perituri erant, cohortatus est, ut diceret: «Sic prandete,
conmilitones, tamquam apud inferos cenaturi». Mors erat denuntiata:
Lacedaemonii, perinde ac victoria esset promissa, dicto intrepidi
paruerunt.
