Germania omnis a Gallis Raetisque et Pannoniis Rheno et Danuvio
fluminibus, a Sarmatis Dacisque mutuo metu aut montibus separatur:
cetera Oceanus ambit, latos sinus et insularum immensa spatia
complectens, nuper cognitis quibusdam gentibus ac regibus, quos bellum
aperuit. Rhenus, Raeticarum Alpium inaccessa ac praecipiti vertice
ortus, modico flexu in occidentem versus septentrionali Oceano miscetur.
Danuvius molli et clementer edito montis Abnobae iugo effusus plures
populos adit, donec in Ponticum mare sex meatibus erumpat; septimum
os paludibus hauritur.

