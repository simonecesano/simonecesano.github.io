Alcibiades, Cliniae filius, Atheniensis. In hoc quid natura efficere
possit videtur experta. Constat enim inter omnes qui de eo memoriae
prodiderunt nihil illo fuisse excellentius vel in vitiis vel in virtutibus.
Natus in amplissima civitate summo genere, omnium aetatis suae
multo formosissimus; ad omnis res aptus consiliique plenus (namque
imperator fuit summus et mari et terra); disertus ut in primis dicendo
valeret, quod tanta erat commendatio oris atque orationis, ut nemo ei
dicendo posset resistere; dives, liberalis, spendidus non minus in vita
quam in victu; affabilis, blandus, temporibus callidissime serviens; idem
cum tempus posceret, laboriosus, patiens; simulac se remiserat neque
causa suberat quare animi laborem perferret, luxuriosus, dissolutus,
libidinosus, intemperans reperiebatur, ut omnes admirarentur in uno
homine tantam esse dissimilitudinem tamque diversam naturam.
