Post viginti annos Veientani rebellaverunt. Dictator contra ipsos
missus est Furius Camillus, qui primum eos vicit acie, mox etiam
civitatem diu obsidens cepit antiquissimam Italiae atque ditissimam.
Post eam cepit et Faliscos, non minus nobilem civitatem. Sed commota
est ei invidia, quasi praedam male divisisset, damnatusque ob eam
causam et expulsus civitate. Statim Galli Senones ad urbem venerunt
et victos Romanos undecimo miliario a Roma apud flumen Alliam
secuti etiam urbem occupaverunt. Neque defendi quicquam nisi
Capitolium potuit; quod cum diu obsedissent et iam Romani fame
laborarent, a Camillo qui in vicina civitate exulabat Gallis superventum
est gravissimeque victi sunt. Postea tamen etiam accepto auro, ne
Capitolium obsiderent, recesserunt, sed secutus eos Camillus ita cecidit,
ut et aurum quod iis datum fuerat et omnia quae ceperant militaria
signa revocaret. I ta tertio triumphans urbem ingressus est et appellatus
secundus Romulus quasi et ipse patriae conditor.