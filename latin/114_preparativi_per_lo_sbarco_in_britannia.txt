Exigua parte aestatis reliqua Caesar, etsi in his locis, quod omnis
Gallia ad septemtrionem vergit, maturae sunt hiemes, tamen in
Britanniam proficisci contendit, quod omnibus fere Gallicis bellis
hostibus nostris inde subministrata auxilia intellegebat et, si tempus
anni ad bellum gerendum deficeret, tamen magno sibi usui fore
arbitrabatur, si modo insulam adisset, genus hominum perspexisset,
loca, portus, aditus cognovisset; quae omnia fere Gallis erant
incognita.

Neque enim temere praeter mercatores illo adit quisquam,
neque iis ipsis quicquam praeter oram maritimam atque eas regiones,
quae sunt contra Gallias, notum est. Itaque vocatis ad se undique
mercatoribus, neque quanta esset insulae magnitudo, neque quae
aut quantae nationes incolerent, neque quem usum belli haberent
aut quibus institutis uterentur, neque qui essent ad maiorum navium
multitudinem idonei portus, reperire poterat.

